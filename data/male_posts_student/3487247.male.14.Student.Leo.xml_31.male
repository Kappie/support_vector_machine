

     
       Arcipelago Circo Teatro Creature         Dit Venetiaanse collectief maakt al een tijdje voorstellingen vertrekkende van commedia dell’arte en circus op bijzondere plekken. In het kader van het Two Worlds Circus project trok Arcipelago naar Kenya en maakte er met Afrikaanse acrobaten een eigenzinnige versie van het Zonnelied (Loflied der Schepselen) van Franciscus van Asissi. Marcello Chiarenzo, de maker van de voorstelling, heeft een voorliefde voor oude verhalen en legendes over de elementen en de natuur. Werken in Afrika sloot bovendien mooi aan bij zijn ‘arte povera’ (arme kunst) – aanpak: werken met natuurlijke en gevonden materialen.   ‘Creature’ is een ode aan de natuur, de elementen en de mensen. De voorstelling suggereert een ander scheppingsverhaal, waarbij de schepping een spel wordt en de woestenij een tuin. De Kenyaanse acrobaten spelen de hoofdrol in dit verhaal, als uit de hemel gevallen brengen ze leven en vorm aan de desolate circuspiste. Er worden zonnen gebouwd uit vuurballen en aarde uit Afrikaanse bomen. Met een visnet plukken ze de sterren uit de zee en via een wankele menselijke toren bereiken ze uiteindelijk de maan. Op het eind is de lege tent herschapen in een wonderlijke tuin waar het heerlijk is om rond te dwalen. Het motto ‘in den beginne was er niks’ indachtig speelt ‘Creature’ in een circustent zonder tribune, je wordt uitgenodigd om rond de grote piste op kussens plaats te nemen.   --  urlLink  http://www.zva.be    -------------------------------------  LOCATIE:Scheldekaai 28 (Rijnkaai) INFO: Antwerpen Open Ticketing : 03/ 202.91.50  -------------------------------------   
     
    
