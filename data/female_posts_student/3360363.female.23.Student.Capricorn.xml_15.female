

	 
      Voordat ik in mijn bed ga liggen en moet kiezen tussen  hemelrijk  en  on the road  (Denk dat het hemelrijk wordt, is een een-avond-boek) even dit:  Ik ga ze missen.  De ZZ Top figuur, die blijkbaar net de laatste keer dat ik werkte besloten had om in Frankrijk te zitten, of op de Veluwe of gewoon in zijn bed met een kopje thee en een keelontsteking. Ik heb niet kunnen zeggen dat ik ging stoppen met werken.   ZZ Top figuur: vaarwel, tot nooit meer ziens. Ik zal je fabuleuze baard en bijpassende snor missen, evenals de druppels die op koude dagen langs je snor naar beneden sijpelden om tenslotte op de toonbank uit elkaar te spatten. Ook zal ik die prachtige knipoog die je me altijd toewierp als je over de drempel van de winkel stapte nooit vergeten. Ik hoop dat de Chiapas koffie smaakte, ik heb het elke keer met veel liefde voor je gemalen.   Holm, die waarschijnlijk ook leed aan een ernstige keelontsteking op de laatste  laatste dag dat ik werkte en klaarblijkelijk door zijn moeder in bed werd gehouden met een kopje koffie, Palermo, gemalen op stand drie. Niet omdat koffie goed is voor je keel maar omdat de kasten vol stonden met halve kilo's koffie, in rode papieren zakken, elk bekrabbeld met het woord Palermo in het zelfde handschrift, mijn handschrift. Verder was er niets in huis, er paste niks meer bij in de keukenkastjes.  Holm: ook jou zal ik missen. Als je dit leest: Doe de groeten aan je moeder en aan haar vriendin. Of: Doe maar niet de groeten aan die vriendin, ik geloof dat ze niet erg aardig was en erg veel praatte, zoveel dat jij zelf je ei niet meer kwijt kon en daar mij voor nodig had. Doe de groeten aan je moeder. Ik heb het gevoel alsof ik haar heb gekend terwijl de dag dat ik haar zou ontmoeten nooit heeft plaatsgevonden. Dank je zweedse opa voor je naam, ik heb tijden gedacht dat je Jan heette, of Piet of Bart. Holm past zeker bij je, op een of andere manier. Wees er trots op. Ik zal je enorme buik omspannen met bomber jack, je prachtige vlassige snor, je verlegen zachte gemompel en je enorme bruine portemonnee ook zeker gaan missen. Vaarwel Holm.   De Woordenverzinner: waarschijnlijk zat hij thuis woorden te verzinnen die laatste dag dat ik in de winkel werkte. Ik kan geen andere verklaring bedenken voor zijn afwezigheid.   Woordenverzinner: ik hoop je ooit nog tegen te komen, ik hield van je. Ik hield van jou en je koffie gemalen voor Franse Persing, in een boogje geschreven, met krullen aan de F, de S en de G, versierd met sterretjes.   Verder ga ik missen: de vrouw die altijd wachtte totdat ik eventjes tijd had om met haar te praten en dan vroeg hoe het met me ging, de vrouw met de mooie bos witte haren die elke zaterdag een halve kilo huismerk haalde en (stiekem) een oogje had op Thijmen, de man die evenveel van speciaal belgisch bier hield als van thee en goede muziek, het meisje met de mooie -door een vriendin bedrukte- tas en de altijd groene kleding, de ierse dame die een mooie wandeling wilde maken, de man die naar Canada was geÃ«migreerd en een dag nadat hij koffie bij me had gekocht terug naar de winkel kwam om me een goed boek over zijn dorp in Canada te geven (Bedankt!!), de vrouw met het rimpelhondje en de prachtige zonnebril die ik zeker een uur heb gedragen als zijnde borg voor vijftig eurocent, de jongen met de cello op zijn rug, de man die dacht dat ik de muziek van Emmylou Harris niet kende, de jongen die in de kledingzaak voor te rijke- en depressieve mannen werkte en een enorm Pixies dweper was en tenslotte de hond die graag koffiebonen at.    Het wordt Hemelrijk vannacht. 
     
    
