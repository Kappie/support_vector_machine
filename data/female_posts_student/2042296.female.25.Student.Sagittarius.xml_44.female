

	 
      mieli: rauhaisa musiikki: Sarah Vaughan - Black Coffee  Katselin tänään toista kissaamme, Shivaa, kun se istui parvekkeen pöydällä selkä minuun päin. Sillä on niin kauniit muodot, ihastelin. Kissan kaaria tarkastelin. Ensin pää, sitten lapaluut, sitten masu, sitten jäntevät, aina hyppyyn valmiit reidet. Kaiken huipulla keikkuvat korvat, kaiken huomaava tutkalaitteisto ilman tekniikkaa. On vielä yksi kaari, joka ansaitsee huomion: kissan venyttelyasento, selkä kaarella sen noustua makuulta.  Minka herätti minut tänään syleilemällä oikeaa jalkaani pirun terävät kynnet hellästi ihoon painuneina. Ilmeisesti jalkani on toisinaan neidin tiellä, koska sitä pitää myös purra varovasti. Tai sitten hän haluaa vain leikkiä heti aamutuimaan. Joka tapauksessa heräsin naurahtaen, koska mielestäni jalkaa syleilevä kissa on varsin hellyyttävä ja huvittava asia :D  Eilinen aamupäivä oli tämän viikon paras, otin paljon kuvia lepäävistä kissoistamme (taas huomasin, miten hyvä olo valokuvaamisesta tulee). Vaikka itse sanonkin, niistä tuli kovin suloisia... Tässä yksi kuva Minkasta, kahdesta etujalasta ja takajalan tassusta:    urlLink http://irc-galleria.net/view.php?nick=sassy_=2853984=true   Tämä kuva Shivasta on otettu aikaisemmin tällä viikolla:   urlLink http://irc-galleria.net/view.php?nick=sassy_=2853976=true   Uskoisin, että ne omat kissat on aina niitä ihanimpia kissoja :) Silti olen sitä mieltä, että kissoista on pirun vaikea ottaa ainakin meikäläisen taidoilla hyviä kuvia (siis muutenkin kuin vain omasta mielestä hyviä). Shiva ei meinaa ollenkaan jaksaa pysyä paikoillaan kameran edessä. Eilen kävi sitten vartin kuvaamisen jälkeen jo kynsin kameran kimppuun (huom, ei siis kuvaajan :D) :D Pitäisi sille kotisivun rääpäleelle teettää katti-osio, jonne voisi sitten laittaa kuvia. Muutenkin pitäisi saada sinne osasto muita kuvia varten. Voisin sitten vähentää irc-gallerian käytön minimiin. Ennen kaikkea pitäisi opetella itse säätämään sitä kotisivuansa, ettei olisi aina riippuvainen rakkaan taidoista.  Mulla on suunnaton suomalaisten Sanojen nälkä. Luin tänään yhden artikkelin keskustelutilaisuudesta, jossa oli vieraana Ilpo Tiihonen. Huomasin kaipaavani suomalaista runoutta koko sielullani. Pitää tuoda kaikki runokirjat elokuussa tänne, samoin loput cd:t ja muut kirjat. Kaipaan myös päämäärätöntä suomen kielen sanoilla leikittelyä. Sellaista, mitä harrastimme Lexiluolassa, kun olisi pitänyt istua luennolla. Olen sitä mieltä, että sanojen ei aina tarvitse muodostaa koherentteja tai järkeviä kokonaisuuksia. Miksei voisi toisinaan vain nauttia niiden ulkonäöstä, klangista ja johonkin kontekstiin tungettujen sanojen päättömyydestä? Dadaa ei arvosteta ollenkaan niin korkealle kuin sille kunnia kuuluisi!   En ole aikoihin kuunnellut Sarah Vaughania. Tästä tulee ihan sunnuntaiaamuolo ja se ei ole nyt se olotila mitä haen. Vaikka on tämä "Thinking of You" kyllä aivan ihana... Tuolla naisella oli merkittävä ääni. Hän onneksi kuului siihen etuoikeutettuun sakkiin, jonka taidot tunnustettiin jo hänen elinaikanaan. Toista oli klassisen musiikin valtakaudella. Joku Mozart, pyh! Stravinskin Kevätuhrin esitys meni legendan mukaan rettelöinniksi ja päättyi poliisin paikalletuloon. Itse pidän tuota sinänsä merkittävänä merkkinä ihmiskunnan kyvyttömyydestä. Siinä yleisö näytti oman kyvyttömyytensä omien kokemusten ja tunteiden käsittelyyn, kun jotain uutta läväytetään nenän eteen. Kevätuhri oli varmasti tarpeellinen herätys nukkuvalle yleisölle, joka oli tottunut tulemaan oopperaan näyttäytymään ja nauttimaan tutusta ja turvallisesta oopperasta.  Tällä viikolla on taas särkenyt päätä parina päivänä. Pistän sen paitsi jännittyneiden selkä- ja hartialihasten myös vaihtelevan sään piikkiin. Torstai-iltana särki myös päätä. Mutta silloin tuli todistettua, että lievän päänsäryn voi puhua pois. Oltiin Ricon kanssa sängyssä, menossa nukkumaan ja jokailtaiseen tapaan juttelimme yhden peiton alla, minä rakastavassa kainalossa. Makuuhuoneen valo on tällä hetkellä lämpimän violetti, hämärä. Sanoin, että päätä särkee ja Rico silitti hiuksiani ja koko ihoani. Juttelimme niitä näitä, vaihdoimme suukkoja ja kosketuksia. Vähän ajan päästä, minun ollessani onnellisessa puoli-nirvanassa, hän kysyi, vieläkö päätä särkee. Eihän sitä särkenyt. Epämukavan olon tilalle oli tullut vain lämmin, rakkauden voimistama rauha.   Tiedän olevani menossa naimisiin oikean ihmisen kanssa.
     
    
