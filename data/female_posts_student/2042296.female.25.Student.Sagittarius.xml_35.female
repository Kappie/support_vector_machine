

	 
      Tänään luin vanhasta Eevasta (huhtikuu 03) jutun äidistä ja perheestä, jonka tytär teki itsemurhan "out of the blue" eli kukaan ei osannut aavistaa mitään. Järkyttävää kokonaisuudessaan, mutta kaikista järkyttävintä oli tämä, mitä äiti sanoi:   Hautajaisten jälkeen helluntaiseurakunnan sielunhoitaja soitti ja varoitti minua odottamasta seurakunnasta mitään ymmärrystä. Outoa, mutta tavallaan se auttoi minua, vahvisti hieman, Helinä toteaa.   Minä sen sijaan jäin sanattomaksi. Ikinä en ole helluntaiseurakuntaa (tai myöhemmin sitten oikein muitakaan seurakuntia) oikein minään pitänyt (olen jo ennenkin törmännyt tähän kaksinaamaisuuteen), mutta että näin huonosti ovat asiat. Olen pitkään kyseenalaistanut ja karsastanut kaikenlaisia itsensä pyhiksi ja hurskaiksi luokittelevia uskontokuntia ja erityisesti sellaisia ihmisiä. Tuollaisen lukeminen ei todellakaan paranna tilannetta. Miksi on niin vaikeaa noudattaa korkeimpana uskontona esimerkiksi omaa omatuntoansa? Luulisi, että jokaisella terveellä ihmisellä se reagoisi vääryyksiin ja muihin sellaisiin. Mutta eipä kai sitten. Masentavaa, ei voi muuta sanoa. Tai no sen vielä, että noitien sijasta roviolla pitäisi poltella uskontokuntien ja lahkojen päämiehiä. En osaa tehdä hirveän suurta eroa muinaisten ristiretkien alulle panijoiden ja esim. poliittisten diktaattoreiden välille. Puistattaa ajatella kaikkia niitä korruptoituneita uskonlahkojen johtajia, jotka hyötyvät hätää kärsivien ihmisten avuntarpeesta.  En ole pitkään aikaan uskonut ihmisen perimmäiseen hyvyyteen, niin paljon pahaa tässä maailmassa on. Kuitenkaan en jaksa heittää vielä toivoani, koska olen saanut olla onnekas ja kohdata myös niin paljon hyvää tässä maailmassa. Pelkään, että minut tallotaan ja jätetään elämän ulkopuolelle, jos en halua tai pysty nousemaan samaan menestymisen kelkkaan kuin suuri osa tässä elämässä menestyjistä. Jos kyynärpääni eivät olekaan tarpeeksi vahvat tai kovat. Jos murrun. Miten voi olla mahdollista pärjätä, jos ei ole siihen kykenevä? Ja tuleeko minustakin kyyninen paska, joka ajaa vain omia ja korkeintaa myös oman perheensä etuja. Tähän mennessä olen juossut pakoon kyynisyyttä. Jusa, sinä sen minulle joskus kirjeessäsi sanoit - juokse pakoon kyynisyyttä. Silloin olin 17-vuotias, nyt olen 25. Olen ihan ylpeä tästä pakomatkastani, mutta kuinka kauan jaksan vielä?  Ilpo Tiihonen sen sijaan piristi päivääni tänään. Siinä vasta ihana mies! Tai ainakin ihana kirjoittaja! Lainaan hänen sanojaan:   Tässä ajassa on parasta kieltäytyä hektisestä menosta ja keskittyä yhteen asiaan. Elämän runsaudesta voi valita jotain eikä kaikkea.   Ja taas löysin hänen sanoistaan erään kauneimmista rakkausrunoista. Olen aina rakastanut Tiihosen tuotantoa ja sieltä löytyy paljon muitakin, tämän tasoisia helmiä:    enkä välitä ymmärtää mitä oli rakastua silloin kun jumala meni toisesta korvasta sisään toisesta ulos, ja jätti jäljekseen äänesi käpälän.  (kirjasta Eros)   Näin hän muuttaisi maailman paremmaksi:   Ujoja rakastuneita pareja pitäisi sijoitella tasaisesti ympäri kaupunkia joka aamu. Sosiaali- ja terveysvirasto hoitaisi bussikuljetuksen. Odotushuoneisiin, hautaustoimistoihin, markettien peliautomaateille monenikäisiä suutelijoita ja halaajia. (Parnasso 1/03)   Aivan ihastuttava ajatus! :) Lohduttavaa on myös se, että hänkin myöntää kamppailevansa kyynisyyttä vastaan ja toteaa myös, että se se vasta vaivannäköä vaatiikin. Ja hän on sentään "jo" 52-vuotias, kauan on jaksanut kamppailla, joten enhän minäkään voi luovuttaa vielä. Mutta jos tämä maailma koko ajan tulee vain pahemmaksi kuin se nyt jo on? Ei, minä voin tehdä omasta mikroympäristöstäni hieman paremman, ehkä se pidemmällä aikavälillä vaikuttaa myös makroympäristöön ja sitten koko maailmaan. Hahah, maailmanparantajaksi minusta ei kyllä olisi, jollain pitää ansaita rahaakin ja maailmanparantajuus on kokopäivätyö, josta ei saa palkkaa!  Rakastakaa, kosketelkaa toisianne. Pysähtykää toistenne äärelle!
     
    
