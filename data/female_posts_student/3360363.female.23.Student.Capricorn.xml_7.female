

	 
      Terug naar het hotel. Zonnebril. Na maanden in het donker is Helsinki te licht, te schoon, te rustig. Ik heb een klein beetje meer duisternis nodig, nog heel even, mijn ogen tranen, ik heb hoofdpijn. Langzaam zal ik aan het licht wennen, maar nu nog even niet.  In een winkelruit kijk ik stiekem naar mijn buik. Ik zie veel buik. Het valt zo op in de stippeltjesjurk. Houd mijn adem in en blijf even staan. Bijt op mijn lip.Trek een stom gezicht. Ik leg mijn hand op mijn buik en maak een holle rug. Nog lelijker en nog steeds veel buik. Doorlopen. Voordat iemand me ziet. Ik neurie. Altijd. Alweer. Spring van tegel naar tegel zonder de randjes te raken. Blijf even staan op een kruispunt. Er zijn geen auto's, het is stil en leeg. De weg is breed en rijkt tot zover ik kan zien. In de verte rijdt een bus. Dichtbij een lelijke flat (Mijn Finse familie zouden het een flat in Russische Stijl noemen.), een pompstation, stoplichten en een blinde muur met daarop een enorme schildering. Over de weg hangt een wirwar van draden, de straatverlichting. Het is zo mooi hier, ook al is er niets wat specifiek mooi is. Het is het moment wat de omgeving mooi maakt. Doorlopen. Het flatgebouw tegemoet. Achter elk raam andere gordijnen, vooral veel kant. Nauwelijks zichtbaar omdat de ramen van een donker soort weerspiegelend glas zijn. Een paar ramen staan open.  Links boven ontdek ik hem, waarschijnlijk is hij daar al de hele tijd. De Verrekijker. Ik voelde me betrapt, maar hij waarschijnlijk ook.      
     
    
