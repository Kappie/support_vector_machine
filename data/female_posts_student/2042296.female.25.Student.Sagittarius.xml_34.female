

	 
      12:57 PM  No niin!  Sain aikaiseksi perustaa tämän suomenkielisenkin blogin. On niin paljon asioita, jotka on vaikea täysipainoisesti ilmaista englanniksi ja jotka kuitenkin haluaisin kertoa ystävilleni, joita on kuitenkin vaikea ja kallistakin tavoittaa esim. puhelimitse. Nyt ne ovat siis luettavissa täällä. Tämän blogin tarkoitus on myöskin ylläpitää Ilona suomen kieltä, joka pikku hiljaa alkaa kärsiä vieraiden kielten dominanssista. Hmm, blogin otsikko on vähän harhaanjohtava ehkä, tästä ei ole todellakaan tarkoitus tulla mikään suomalaiskansallinen paatosblogi ;)  Kirjoittelen tässä vähän nopeasti sillä aikaa, kun Rico imuroi ja mä odotan vuoroani, että pääsen siivoamaan kylppäreitä. Ihan kiva, että niitä on kaksi (nykyään jako menee niin, että toinen kissoille ja toinen meille :D), mutta sitten on myös kaksinkertainen määrä siivottavaa :P No, eivät ole mitään maxi-kylppäreitä, että meneehän tuo nyt vielä. Hillitön mies tuo, imuroi tolleen ihan vapaaehtoisesti ja oma-aloitteisesti :o Ei vieläkään ole varmaan ihan tyypillistä täällä Sveitsissä ;)  1:58 PM  Huh, siivottu on. Kiva homma. Tuntuu, että täällä ei voi koskaan imuroida tarpeeksi, kun on tuo karmea kokolattiamatto. Kissoistakaan ei ihan vähän karvaa lähde, vaikka voisi toisin luulla... Sen takia sitten kylppäritkin ja joka paikka on alta aikayksikön pölyssä. Itsehän olen niin innokas siivoaja, että pieninkin pölyhiukkanen näkyy heti, hehheh.  Rico lähti kuskiksi äidilleen, Jacquelinelle, kun toinen hänen kissoistaan on onnistunut hommaamaan itselleen jonkun haavan silmäkulmaan. Tapellut tietenkin... Kurja kuulla tuommoisista, mutta minkäs teet. Meidän misuille ei ole tapahtunut onneksi Shivan tempauksen jälkeen (poltti tassunsa kuumalla hellanlevyllä) mitään, mutta onhan se meno noiden kanssa vähän kuin lasten kanssa ;) Shivan tassu on parantunut hienosti ja nyt palaneissa kohdissa on suloista vaaleanpunaista uutta nahkaa.  Mulla on ollut menossa jotkut kriisiviikot taas tämän olemisen ja asumisen kanssa. Keskiviikkona vihasin tätä ulkomailla asumista, kun taas tuli kielteinen vastaus, kun hain yhtä työpaikkaa. Tai no, vastaus olisi ollut tietyllä ehdolla myöntävä, mutta mä en sit vaan satu täyttämään sitä. En nimittäin ole Sveitsin kansalainen eikä mulla ole oikeanlaista oleskelulupaa (C-lupaa). C-lupa myönnetään automaattisesti viiden vuoden oleskelun jälkeen tai välittömästi, kun menee naimisiin sveitsiläisen kanssa. Mulla on tällä hetkellä vuoden välein uusittava B-lupa, josta siitäkin jo riemuitsin (ensimmäiset luvat olivat lyhytaikaisia L-lupia kesätyötä ja sen jälkeen työnhakua varten)... Ricoa en halua jonkun oleskeluluvan takia naida. Kyllä naimisiinmenolle pitää mun mielestä olla ihan eri syyt.   Minka tuli taas hellyydenkipeänä kiehnäämään :) Otin sen syliin ja tuossa se tyytyväisenä kehrää. Näppis vaan tulee taas ihan karvaiseksi, niin kuin aina, kun olen tietokoneella Minka sylissä ;) Shiva nukkuu tuossa Ricon LP-levyjen päällä. Ihana rauha täällä.  Lukemassa kai pitäisi olla, mutta onhan tässä tätä päivää vielä ;) Englannin opiskelu ei kyllä eroa oikein mitenkään Tampereen opiskelusta. Täällä vain tulee ylipäätään luettua enemmän, kun osallistuu vähemmän (=ei ollenkaan) muihin opiskelijarientoihin. Latinaa pitää opiskella enemmän kuin Suomessa. Sitä on kahden lukukauden ajan 7h viikossa. Se tuntuu välillä ihan yliampuvalta määrältä, mutta ajattelen sitä sillä tavalla, että ei siitä nyt haittaakaan ole. Jouduin tosin siirtämään yhdelle engl. kurssille osallistumista syksyyn, kun latina ja engl. kirjallisuuskurssi vievät jo niin paljon aikaa ja haluaisin toki viettää vähän vapaa-aikaakin.  Jahas, Rico tuli kotiin ja nyt mennään ostamaan mulle lukulamppua. Siis tää kämppä on täynnä lamppuja, mutta täällä ei silti näe kunnolla lukea kuin työpöydän ja ruokapöydän äärellä. Jotain romaani ei kuitenkaan tee mieli lukea pöydän äärellä, joten vaadin itselleni lukulampun toisen sohvan viereen ;)  Palaillaan taas! 
     
    
