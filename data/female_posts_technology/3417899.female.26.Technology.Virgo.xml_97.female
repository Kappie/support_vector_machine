


       
          "אה, טוניה, " לחש מרגוליס הנבעת, "את מטורפת? בצהרי היום? בעלך יהרוג אותי." והוא הדף אותה מעליו בתקיפות, הושיב אותה על כסא וכיבד אותה בדבש. "למה בכפית, חיים? למה לא כמו פעם?" התחטאה טוניה.  "את ראית את הסוד הגדול ביותר שלי," אמר מרגוליס בחיוך של התעלמות, "את פיוס המלכות". טוניה ניסתה להשיב את פיוסם שלהם למרכז השיחה אבל מרגוליס הביט בה בתכלת עיניו התמה ולא חדל לדבר.  "בכל כוורת יש רק מלכה-אם אחת," הרצה, "זהו חוק בל יעבור. היא הקובעת את מספר הדבורים. לקראת פריחת האביב דרושות לי כמה שיותר פועלות." "אתה מדבר כמו קפיטליסט," חייכה טוניה מבעד לדמעותיה, אבל מרגוליס לא שעה להלצותיה ולעצבונה. "אני ממתין לבקיעתן של המלכות החדשות," המשיך, "וכשאלו מסתערות זו על זו, אני מפריד ביניהן, בקיסם, לאט-לאט, בהרבה סבלנות, עד שנמאס להן לריב והן מוכנות לחיות ולהטיל יחד באותה כוורת. ככה יש לי פי שניים פועלות ופי שניים דבש. את העדפת אותו טוניה, ועכשיו תאכלי את מה שבישלת." "אבל מה זה שייך, חיים?" היא מילמלה, סוגרת ברכות את שפתיה על הברות שמו, מהרהרת באצבעות הדבש שלו, "בשביל מה אתה מספר לי על הדבורם האלה?" אבל מרגוליס כבר שב אל המלכות הניצות, ובסבלנות אין קץ הרחיק את האמהות הרצחניות זו מזו, לואט מילים מרגיעות, וטוניה יצאה מהצריף, חמקה שוב דרך המטע של יעקובי, ותחת השמיים המרוקעים פח אפור, שמעה רק את יפחותיה החנוקות ואת מגפיה...."     מתוך "רומן רוסי", מאיר שלו 
